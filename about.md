# Бүтээлийн тухай

Монгол үгийн алдаа шалгах толийг дараах толиудыг ашиглан хөгжүүлэв:
1. [Монгол үсгийн дүрмийн толь](book.html#монгол-үсгийн-дүрмийн-толь)
1. Монгол хэлний товч тайлбар толь
1. Монгол бичгийн хадмал толь
1. Монгол хэлний хадмал толь
1. Монгол хэлний их тайлбар толь
1. Монгол хэлний зөв бичих дүрмийн журамласан толь

Толиуд | Үндэс үгийн тоо | Хэв/байдлын нөхцөлтэйгөөр
------------- | ------------- | -------------
Монгол хэлний товч тайлбар толь | 17,000 | 30,000
Монгол үсгийн дүрмийн толь | 18,000 | 31,000
Монгол бичгийн хадмал толь | 27,000 | 34,400
Монгол хэлний хадмал толь | 39,300 | 50,000
Монгол хэлний зөв бичих дүрмийн журамласан толь | 31,100 (< 38,000) | 56,000
Монгол хэлний их тайлбар толь | 40,000 | 52,400 (< 60,000)
**Монгол үгийн алдаа шалгах толь** | 45,000 | 541,000

< ижил бичлэгтэй ондоо утгатай болон давхцаж орсон эсвэл 2 янзын бичлэгтэй үгс

Толинд зөвхөн түгээмэл ашиглагддаг гадаад (орос, хятад, төвд, санскрит) үгсийг оруулсан болно.

Монгол үсгийн дүрмийг зохиогчийн сэтгэлгээг баримтлан толио хөгжүүлэхдээ нэг үгийн хоёрдмол бичлэгээс зайлсхийж, утгыг ялгахад ач холбогдол багатай дагавар бүхий үйл үгсийн (цустах, цусдах) нэг хувилбарыг сонгох зарчмыг баримталлаа.

Түүнчлэн энэхүү бүтээлийн өмнөтгөл бүтээлүүдийг дурдвал:
1. [WinEdt Dictionary](http://www.winedt.org/dict.html)
1. [Aspell Dictionary](https://ftp.gnu.org/gnu/aspell/dict/0index.html)
1. [Mongolian spelling and hyphenation dictionaries for OpenOffice](https://extensions.openoffice.org/fr/project/mongol-helniy-ugiyn-aldaa-shalgagch-ueer-taslagch-mongolian-spelling-and-hyphenation)
1. [Mongolian spellchecking dictionary for LibreOffice](https://extensions.libreoffice.org/en/extensions/show/1980)
2. [Mongolian spellchecking dictionary for Firefox](https://addons.mozilla.org/en-US/firefox/addon/dict-mn/)

2001 оноос эхлэн WinEdt программд зориулсан үгийн алдаа шалгах толио бүтээж эхэлсэн бөгөөд улмаар 2008 онд 2 сая гаран үгийн санг Aspell программын монгол толинд нэгтгэж байв. Түүнчлэн OpenOffice, LibreOffice болон Firefox программуудад зориулсан хувилбараа тус тус гаргаж байлаа.

## Толинд орсон зарим үгсийн бичлэгийн талаар

Академич Ц. Дамдинсүрэн нарын "Монгол үсгийн дүрмийн толь"-оос ялгаатай орсон монгол үгсийг жагсаавал:

Хуучин хувилбар | Шинэчилсэн хувилбар
------------- | -------------
аальгүйт | аальгүйд
гуалаг | гоолиг
гуалагхан | гоолигхон
дүрсгүйт | дүрсгүйд
саваагүйт | саваагүйд
уйгар | уйгур
хойхно | хойхон
хүннүү | хүннү
цаахна | цаахан
эвгүйт | эвгүйд

Түүнчлэн "Монгол үсгийн дүрмийн толь"-ийг зохиогчийн номын оршил хэсэгт онцлон тэмдэглэсэн зарим үг болон санааг ягштал баримталсан болно. Тухайлбал,

Буруу хувилбар | Зөв хувилбар
------------- | -------------
түлэв | төлөв
түвэг | төвөг
үмхий | өмхий
түвшин | төвшин
үвтэгш | өвтэгш
үгүүлэл | өгүүлэл
суртхуун | суртахуун
өгүүлхүүн | өгүүлэхүүн
өсч | өсөж
нисчээ | нисжээ
дэгдээхэй | дэгдээхий
эрвээхэй | эрвээхий
зөвлөлгөөн | зөвлөгөөн
өстөн | өштөн
сонсдох | сонстох
утасдах | утастах
руу, лүү | уруу

## Бүтээх болсон шалтгаан

1990 он гарч улсын хэвлэлийн үйлдвэрүүд татан буугдсанаар ном хэвлэлд тавигдах хэм хэмжээ суларч хүмүүс хувиараа ном бичиж, хэвлүүлэх болсон билээ. Энэ нь нэг талаар зүй ёсны хэрэг боловч нөгөө талаар ном хэвлэл чанаргүй, үг үсгийн алдаатай, утга найруулгын хувьд учир дутагдалтай зэрэг сөрөг талууд түгээмэл гарах болсон билээ.

2020 он гарахад ном хэвлэлийн алдаа 20 жилийн тэртээхтэй харьцуулахад ердөө 15--20 хувь л буурчээ. Энэ бол дэндүү хангалтгүй үзүүлэлт юм.

Яагаад буурахгүй байна гэдэгт дараах дүгнэлтийг хийж байна:
1. [Уйгуржин бичиг](https://en.wikipedia.org/wiki/Old_Uyghur_alphabet) нь монгол хэлнээ нутагшаад харьцангуй урт удаан хугацааг элээж буй ч үгсийг харилцан зөрүүтэй бичих явдлыг бүрэн цэгцэлж чадаагүй байгаа төдийгүй уйгуржин бичиг нь халх аялгууны "О, У, Ө, Ү, Д, Т, Х, Г, С, Ш, Ц, Ч" үсгүүдийг тодорхой ялгах боломжгүйгээс үүдэлтэйгээр, 1990 он хүртэлх толь бичиг, ном хэвлэлд зарим үгүүд [кириллээр](https://en.wikipedia.org/wiki/Cyrillic_script) хэд хэдэн янзаар бичигдсээр ирсэн. Жишээлбэл, төвшин, түвшин; ташрамд, дашрамд; төлөв, түлэв; цээж, чээж гэх мэт. Дээрх, монгол хэлний өнгөрсөн байдалд зохицуулах хандлага байсаар байна.
1. Монгол толь, Монгол хэлний зөв бичих дүрмийн журамласан толь гарсан хэдий ч нэг үгийг хоёр янзаар бичдэг хэвээр (төвшин, түвшин), монгол үсгийн дүрмийг зөрчсөн үг агуулсан (утасд), үгийг алдаатай хувилгасан (вирус, вирусний, вирусээс), Монгол үсгийн дүрмийн толинд нэгэнт тогтсон бичлэгүүдийг өөрчилсөн үг ихтэй (дэгдээхэй, мөхсөд, утасд) зэрэг алдаа дутагдал ихтэй төдийгүй, үгийг салаа утга бүрээр нь ялган бичиж хэлийг улам төвөгтэй болгосон (иш, эш; ишлэх, эшлэх; төвшин, түвшин; бэлэг, бэлгэ, билиг; цустах, цусдах) зэрэг дутагдал ихтэй болсон нь асуудлыг улам бүр хүндрүүлж байгаа.
1. Нээлттэй эхэд суурилсан алдаа шалгах программуудад ([Hunspell](https://en.wikipedia.org/wiki/Hunspell), [Aspell](http://aspell.net/), [Myspell](https://en.wikipedia.org/wiki/MySpell), [Nuspell](https://nuspell.github.io/)) зориулсан чанартай сайн толь хараахан бүтээгдээгүй.
1. Иргэдийн хэлний боловсрол болон түүнийг чухалчлан ухамсарлах ухамсрын төвшин доогуур.

Энэхүү толилуулан буй бүтээл бол миний олон жилийн тэртээ сэдэн туурвисан академич Ц. Дамдинсүрэнгийн зохиосон монгол үсгийн дүрмийг программчилж, улмаар үндэс язгуураас бүрдүүлсэн толио программын аргаар боловсруулж үндэс үгсийг нөхцөлдүүлэн холбох тухай эрдмийн ажил байлаа.

Надад энэхүү төслийг хийх хоёр л шалтгаан байсаар ирсэн:
1. Энэ бол миний сонирхдог сэдэв, эрдмийн ажил
1. Нийгэмд зонхилох болсон монгол хэлний дүрмийг үл сахих байдлыг цэгцлэх

## Нийтлэл болон ярилцлага

- <https://montsame.mn/mn/read/247850>
- <https://www.polit.mn/a/90959>
